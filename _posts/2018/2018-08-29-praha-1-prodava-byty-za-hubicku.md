---
date:         2018-08-29
category:     blog
tags:         praha-1
layout:       post
title:        Vládnoucí TOP 09 na Praze 1 prodává svým členům městské byty za hubičku
image:        top-byty.jpg
author:       David Bodeček
---

Praha, 29. srpna 2018 – Praha 1, jejíž starostou je Oldřich Lomecký z TOP 09, prodala člence a kandidátce TOP 09 Kateřině Hamr městský byt za devítinu tržní ceny. Ta se ho o rok později zbavila se ziskem 6,5 milionu korun.

Člen Pirátů David Bodeček již v minulosti upozornil na to, že při prodeji bytů v rámci výběrových řízení byly bytové jednotky Městskou částí Praha 1 prodávány pod obvyklou cenou. Průběh realizovaných výběrových řízení na prodej bytových jednotek aktuálně prošetřuje policie.

Nyní Piráti objevili, že též při privatizaci bytů se neměří stejným metrem a některým kupujícím se posléze dostává neobvyklých výhod. Kateřině Hamr, člence strany TOP 09 kandidující v letošních volbách, v roce 2016 Praha 1 prodala bytovou jednotku na Novém Městě o ploše 66 m2 za částku 852 000 Kč. V kupní smlouvě uzavřené s Prahou 1 byl původně zakotven 5letý zákaz zcizení, jak je v takových případech běžné. Tento zákaz byl však posléze odstraněn, a to jeho ručním přeškrtnutím, k čemuž úřednice z Prahy 1 připojila svůj podpis a kulaté razítko úřadu. To paní Hamr umožnilo, aby o rok později bytovou jednotku prodala za částku 7 249 000 Kč, tedy 8,5krát vyšší. 

> „Není normální, aby městská část prodala byt s 90% slevou člence koaliční strany a umožnila jí ho o rok později prodat s výdělkem 6,5 milionu korun na úkor městské kasy. Takováto malá domů ze strany TOP 09 je podle nás odporná a naprosto nepřijatelná,“ říká člen Pirátů David Bodeček, který případ odhalil.

Výhody, které aktuální vládnoucí strana TOP 09 na Praze 1 svým členům poskytuje, jsou nemalé. Piráti prostřednictvím Bodečka již v březnu letošního roku upozornili jak tajemníka úřadu, tak také radního pro majetek Tomáše Macháčka (TOP 09) na neadekvátní zásah do kupní smlouvy Kateřiny Hamr a dali podnět k jejímu prošetření. Kateřina Hamr tímto způsobem mohla získat neoprávněnou výhodu oproti jiným, „běžným“ občanům Prahy 1. Do dnešního dne záležitost nebyla tajemníkem ani radním Macháčkem objasněna.

### Kupní smlouvy 

* [Převod vlastnictví z Prahy 1](https://github.com/pirati-web/praha.pirati.cz/raw/gh-pages/assets/pdf/kb.pdf)
* [Kupní smlouva p. Hamr na prodej bytu](https://github.com/pirati-web/praha.pirati.cz/raw/gh-pages/assets/pdf/ka.pdf)


