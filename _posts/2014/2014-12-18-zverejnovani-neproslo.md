---
title:	Zveřejňování? Prostě zdržujeme
layout:	post
category:	blog
author:	Adam Zábranský
image:	adam-papir.jpg
tags:	informace zveřejňování-smluv
date:	2014-12-18
---

Adam Zábranský dnes za Zastupitelský klub Pirátů předložil očekávaný návrh č. Z-3110, který se týká zveřejňování smluv. Tento návrh byl shozen ze stolu – na program jednání ho koalice ANO, ČSSD a Trojkoalice odmítla zařadit.

Před komunálními volbami slíbily všechny politické strany, že budou smlouvy zveřejněny. Udělali jsme si v zastupitelském klubu Pirátů průzkum a zjistili, že [ČSSD](http://prazsky.cssd.cz/10825-VOLEBNI_PROGRAM__.pdf), [ANO 2011](http://www.anobudelip.cz/cs/volby/program-pro-prahu/), [TOP 09](http://www.top09.cz/files/soubory/volebni-program-top-09-pro-prahu_226.pdf), [ODS](http://www.ods.cz/media/reading/program-ods-zhmp-2014[1].pdf), nebo [Trojkoalice](http://www.trojkoalice.cz/wp-content/uploads/volebni_program_01.pdf) – ti všichni do programu uvedli že budou smlouvy zveřejňovány. Mnohdy dokonce, že tak bude učiněno v jednotném registru. 

Většina stran totiž **slíbila, že smlouvy zveřejňovány budou**. K tomu skutečně dochází – ano, hlavní město Praha smlouvy *zveřejňuje*. Je však otázkou, jak toto zveřejňování vypadá. Setkáváme se s naskenovanými obrázky, neúplnými smlouvami, nemožností tyto dokumenty správně číst, vyhodnocovat a strojově zpracovávat. Mnohdy je provedené plnění u smlouvy zobrazené ve výši 0 Kč. Přitom ve smlouvě samotné je naskenovaná hodnota přes pět milionů korun. Naproti tomu **městské organizace zveřejňují však zcela chaoticky anebo vůbec**. Navzdory tomu, že přes ně probíhá většina hospodaření.

![Programy politických stran](/assets/img/posts/programy-zverejnovani.png "Programy politických stran Trojkoalice, ČSSD a ANO")

Piráti připravili [návrh usnesení o zveřejňování smluv](/assets/pdf/3110.pdf). Na jeho přípravě se podíleli všichni členové klubu, většinu sepsal předseda klubu Pirátů Jakub Michálek.

* Návrh jasně definuje, jak by měly být smlouvy zveřejňovány.
* Expert František Korbel, autor zákona o registru smluv, ho označil za velmi dobrý. 
* Návrh má několik málo stran, je dobře srozumitelný a byl zaslán ostatním klubům dříve než tisky, které přišly z posledního jednání Rady hlavního města Prahy. 
* Ve výborech nebyl projednán – neboť výbor pro legislativu nebyl svolán a výbor pro informatiku, který by se ním měl zabývat především, již od ustavujícího zasedání zastupitelstva neexistuje.

Koalice ANO, ČSSD a Trojkoalice však ani **nepřipustila, aby zastupitelstvo o návrhu diskutovalo**. Zastupitelstvo se při hlasování jasně rozdělilo na koalici a opozici. Mocenské rozdělení se ukázalo být hlavním faktorem. Zatímco zastupitelé TOP 09, kteří proti návrhu Pirátů poměrně výrazně vystupovali, nakonec hlasovali pro zařazení bodu na program jednání. Koalice se hlasování jako jeden muž zdržela, což na zamítnutí návrhu stačilo. 

![Výsledky hlasování](/assets/img/posts/hlasovani-zverejnovani.jpg "Výsledky hlasování o tom, zda bude zveřejňování smluv na programu jednání")

Je jasné, že zveřejňování smluv zůstává na pořadu dne. I v současné době běží v poslanecké sněmovně diskuze ohledně registru smluv, která trvá již velmi dlouho. I přes dnešní rozhodnutí koalice vítáme příslib projednat náš návrh na prvním lednovém zasedání nyní již [Výboru pro legislativu, veřejnou správu, protikorupční opatření a informatiku](http://www.praha.eu/jnp/cz/o_meste/primator_a_volene_organy/zastupitelstvo/vybory_zastupitelstva/index.html?committeeId=30109). Doufáme, že bude předložen v co nejbližší době zpět zastupitelstvu.

Věříme, že toto téma – které by mělo být důležité pro všechny strany v pražském zastupitelstvu, bude opět otevřeno. Praha může být příkladem celému státu. Dokážeme, že můžeme zveřejňovat veškeré smlouvy jak své, tak i všech městských organizací, které zřizujeme. 



