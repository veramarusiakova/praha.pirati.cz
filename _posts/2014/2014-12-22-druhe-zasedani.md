---
title:	Podruhé zasedalo zastupitelstvo
layout:	post
category:	blog
author:	Jan Loužek
image:	miki.jpg
tags:	zhmp
date:	2014-12-22
---

Rádi bychom se ještě vrátili k minulému týdnu, kdy se konalo 2. zasedání zastupitelstva hlavního města Prahy. Ve čtvrtek, 18. prosince 2014, se sešlo všech 65 zastupitelů k celodennímu jednání. Šlo o první pracovní zasedání po ustavujícím z konce měsíce listopadu. Přinášíme stručný souhrn klíčových bodů, u některých si můžete rozkliknout podrobnosti. Za klíčové body zasedání považujeme:

* Koalice ANO 2011, ČSSD a Trojkoalice (Strana zelených, KDU-ČSL, STAN) **odmítla zařadit na program jednání návrh Pirátů na lepší zveřejňování smluv** ([viz článek](http://praha.pirati.cz/aktutality)). Pro zařazení návrhu na program jednání dokonce hlasovala i ODS a TOP 09. Návrh představovali Adam Zábranský a Mikuláš Ferjenčík. Petra Kolínská (Strana zelených) přislíbila, že její výbor pro legislativu – rozšířen v názvu nyní i o informatiku – návrh projedná.
* Piráti se ohradili proti tomu, že Ministerstvo pro místní rozvoj chce **pozastavit pražské stavební předpisy** jako celek, ačkoliv Praze vytklo jen drobné části. Takový považují Piráti za nezákonný. Rovněž dodávají, že ve výsledku na pozastavení pražských stavebních předpisů ([viz článek](http://praha.pirati.cz/kdo-krmi-billboardare.html)).  Současná a bývalá Rada na tom však mají také svůj podíl, protože nesjednaly nápravu na výzvu ministerstva.
* Jakub Michálek navrhl při schvalování zástupců Prahy na valných hromadách městských společností, aby probíhalo **pravidelné přesoutěžení miliardových zakázek**. Jde například o podivnou zakázku na pražskou vodu (společnost Veolia) a svoz odpadu (nyní vyhlašovaný 10letý tendr). Návrh, aby byly miliardové zakázky připravovány vždy nejdéle na 4 roky (délka volebního období) zastupitelstvo hlasy koalice a TOP 09 zamítlo.
* Mikuláš Ferjenčík interpeloval primátorku Adrianu Krnáčovou. Ptal se na jednoduchou otázku: Kdy už bude **streaming zasedání Rady**, jak bylo slíbeno v předvolebních televizních debatách? Paní primátorka uvedla, že Rada tuto záležitost vyhodnotí a své rozhodnutí oznámí. Piráti rovněž podpořili myšlenku, aby na zasedání Rady měli přístup zástupci opozičních zastupitelských klubů, což vzbudilo zajímavou debatu, do které se zapojila také ODS.
* Jakub Michálek navrhl vyřazení tisku z programu jednání, ve kterém se zastupitelstvu navrhoval nevýhodný **prodej pozemku s parkovištěm na Praze 11**. Starosta Prahy 11 pan Stiller již předtím upozornil zastupitelstvo, že zisky jdou off-shore firmám. Jakub Michálek zjistil, že na 1 metru čtverečním parkoviště Praha prodělává 95 Kč za rok. Zastupitelstvo návrh vyřadilo z pořadu jednání.
* Opět se svedl boj o **vedení kontrolního výboru**, neboť jeho předseda v minulém hlasování zvolen nebyl. ([viz článek](http://praha.pirati.cz/prvni-zasedani.html)). Dostali jsme nicméně ještě méně hlasů než minule – celkem jedenadvacet. Je nicméně překvapující, že hlasy oproti minulému zasedání přibyly panu Filipu Humplíkovi z ODS. 
* Piráti rovněž vyzvali Radu, aby připravila **změny zákona o hlavním městu Praze**. Ten má dnes celou řadu absurdních ustanovení. Například seznam majetku je veden ve statutu a každá změna svěření majetku jednotlivé městské části musí proběhnout změnou statutu města. Piráti chtějí, aby se majetek uchovával v databázi.

V návaznosti na jednání zastupitelstva se sešel zastupitelský klub, který schválil způsob vnitřní přípravy tisků na projednání a postup při připomínkování. 

Zastupitelský klub rovněž přijal usnesení, že do únorového zasedání zastupitelstva **musí být přijat návrh na zveřejňování smluv**, jinak místo konstruktivní opoziční práce přijde adekvátní reakce.



