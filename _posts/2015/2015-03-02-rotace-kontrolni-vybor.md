---
title:	Pat v bitvě o kontrolní výbor, koalice odmítla rotaci
layout:	post
category:	blog
author:	Mikuláš Ferjenčík
image:	miki-kv.jpg
tags:	výbory
date:	2015-03-02
---

Často se nás ptáte na to, jestli už vedeme kontrolní výbor. 
Mikuláš Ferjenčík na zastupitelstvu hl. m. Prahy přednesl návrh Pirátů
na to, jak vyřešit pat při volbě kontrolního výboru. O funkci předsedy kontrolního
výboru Piráti usilovali již před volbami. Zastupitelstvo už počtvrté zasedalo, 
ale předseda kontrolního výboru opět nebyl zvolen. Piráti navrhli, aby se volební období 
rozdělilo na tři části a opoziční strany se v něm postupně vystřídaly. 
Návrh však koalice odmítla. Přinášíme projev Mikuláše Ferjenčíka, který za 
Piráty navrhl rozumné řešení, jak z patu ven.

**Přepis projevu Mikuláše Ferjenčíka k návrhu na rotaci předsedy kontrolního výboru**

Klub Pirátů navrhl rotaci předsedů kontrolního výboru. Máme za to, že je
potřeba funkci předsedy kontrolního výboru obsadit. Nechceme, aby k
tomu obsazení došlo způsobem, že nějaká opoziční strana slíbí 
koalici nějakou formu podpory. Ta nabídka tu na
začátku ležela. Prostě koalice řekla, kdo bude hlasovat pro radu, 
dostane kontrolní výbor.
Jsem velmi rád, že kolegové z
opozice stejně jako my na tuto nabídku nepřistoupili, protože
kontrolní výbor by měl
být nezávislý. 

Ale teď došlo k patu a my se ten pat snažíme
vyřešit.
Zdůrazňuji, že tento návrh předkládáme pouze pro případ, že dnes nebude předseda
kontrolního výboru zvolen. My v té řádné volbě dnes kandidovat nebudeme. 
Předpokládám,
že bude kandidovat paní Janderová a pan Hudeček. A pokud ani jeden z
nich nebude v té
volbě zvolen, tak bychom byli rádi, kdyby Zastupitelstvo projednalo tento náš návrh.

K tomu návrhu jsem zaznamenal výhradu – tuším od pana Humplíka
– co se týče kontinuity kontrolního výboru. My máme za to, že když bude ta rotace dopředu naplánovaná
a předsedové kontrolního výboru, kteří se budou střídat, budou po celé funkční období členy
kontrolního výboru, tak ta kontinuita nebude žádným zásadním způsobem narušena, zvláště
v situaci, kdy se v Praze třikrát změnilo celé koaliční uspořádání. 
V takové situaci, která je
tady v
tomto městě v
poslední době bohužel běžná, tak myslím, že vystřídat dvakrát během
období předsedu kontrolního výboru, není zas takový problém. 

Princip rotace je běžný
v mezinárodních organizacích. Stejně tak na Praze 12 rotuje dokonce i starosta.

Shrnutí toho návrhu. Navrhujeme pouze v
případě, že dnešní už čtvrtá volba nebude
úspěšná, ten návrh umožňuje obsadit funkci předsedy kontrolního výboru bez nějakého
politického obchodu s
koalicí, a ten návrh motivuje předsedy kontrolního výboru k
tomu, aby
byli ve své funkci co nejaktivnější, protože voliči budou moci velmi snadno porovnat, jak
který předseda kontrolní výbor, jak tu činnost kontrolní vykonával.

My navrhujeme pořadí: 

1. Jakub Michálek, 
2. dále Jaroslava Janderová a 
3. Tomáš Hudeček.

Nejde o střídání po týdnu, ale o rozdělení funkčního období na tři díly, z nichž
každý bude delší než jeden rok. Funkční období bude rozděleno rovným dílem, a pokud s
tím jiné opoziční kluby nesouhlasí, jsme
otevřeni tomu, aby se na jednání třeba předsedů klubů nebo předsedů opozičních klubů řešilo
pořadí, případně nějaká drobná úprava délky funkčního období. 

Děkuji za pozornost a za podporu tohoto návrhu. 

* * *

**Dovětek**: Jak koalice, tak zbytek opozice se postavily proti rotaci předsedy 
kontrolního výboru. Koalice trvá na tom, aby se opozice shodla na jednom člověkovi.
Kvůli její hlasovací většině není možné zvolit předsedu bez podpory koalice. 
Pochopitelně ODS, KSČM, TOP09 a Piráti se na jednom člověku neshodnou. Komunisté
nesnáší Hudečka, Hudeček chce být předsedou jen sám (i když na poslední 2 zasedání kontrolního výboru ani nedorazil), 
ODS má místopředsedkyni 
kontrolního výboru Janderovou, takže jí stav vyhovuje, a koalice se na předsedovi
neshodla, přičemž bez předchozího projednání v koaličních kuluárech zásadně nic
nepodpoří. 

**Kontrolní výbor tedy nic nekontroluje a to je stav, který všem předchozím i 
současným vládnoucím strukturám v hlavním městě Praze vyhovuje.**



