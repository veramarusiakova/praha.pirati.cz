---
title:	Piráti dali vysvědčení radním
layout:	post
category:	blog
author:	Jakub Michálek, Mikuláš Ferjenčík
image:	adriana-krnacova.jpg
tags:	Praha
date:	2015-07-14
---

Týdeník Euro nás požádal, abychom oznámkovali pražské radní. Ke známkám jsme přidali i slovní hodnocení a výsledné vysvědčení rady z pohledu Pirátů nyní i zveřejňujeme. 

_ANO 2011_

**Adriana Krnáčová** (primátorka, oblast legislativy, veřejné správy, informatiky a protikorupčních opatření) - věnuje se na rozdíl od předchozích primátorů intenzivněji řešení velkých kauz, nemá však jasnou strategii v kauze Škodova paláce; má problémy v komunikaci na veřejnosti a zastupitelstvu (s Piráty komunikuje dobře). Díky ní se můžeme podílet na řešení věcí v informatice, tedy reálně mnoho věcí zlepšovat. Neprosadila otevření rady (streaming, ani přístup opozice na jednání) ani jmenovité hlasování rady ani týmy pro vyšetřování závažných kauz. Naopak podpořila návrh Pirátů na lepší zveřejňování smluv a prosadila ho v Radě. Komise ICT s předsedou Ondřejem Felixem pracuje lépe, než jsme čekali.  **Známka: 3+**

**Eva Kislingerová** (náměstkyně pro finance) - vystupuje decentně, profesionálně předkládá tisky na zastupitelstvu, především rozpočet byl velmi solidně představený. Měla by se zabývat financováním městských částí, kde tiká časovaná bomba - za chvíli řadě z nich dojdou peníze z privatizace bytů a rozpočty jim mohou klesnout i na polovinu. Velký prostor pro zlepšení je v transparenci finančních toků směrem ven (transparentní bankovní účty apod.). Objednala nepodařený rozklikávací rozpočet od firmy Gordic. Odevzdala neúplné majetkové přiznání. **Známka: 2-**

**Michal Hašek** (radní pro majetek) - Špatná docházka na výbor. Zatím nedodal ani náznak koncepce hospodaření s majetkem a majetkovými podíly v městských firmách, jen řeší věci z minula (občas moc uspěchaně, ale problematické tisky alespoň stahuje z programu jednání). Na podnět k lepšímu hospodaření firem odpověděl jen velmi obecně, nezaznamenali jsme žádná opatření ke zlepšení stavu. Špatně vyhodnotil na zastupitelstvu kauzu s DENIKA Real, kdy Praha vyplatila 30 milionů bez právního důvodu firmě napojené na starostu Jančíka. **Známka: 3-**

**Libor Hadrava** (radní pro bezpečnost) - Oceňujeme, že po mnoha letech není v programovém prohlášení Rady rozšiřování kamerového systému. Radní nicméně prosazoval problematické bezpečnostní turnikety na magistrátu, které byly nakonec uloženy k ledu. Měl velkou snahu prošetřit a vysvětlit situaci kolem kontaminace vody. Vedle funkcí na magistrátu má také funkci radního na Praze 13 s Davidem Vodrážkou v koalici, která je skanzenem arogance moci pražské ODS. Neřešil kauzu protekčního parkování zastupitelů na Praze 3. **Známka: 3** 

**Radek Lacko** (radní pro zdravotnictví) - vidět byl prakticky jen v souvislosti s odvoláním šéfa pražské záchranky. Samotné odvolání nezpochybňujeme, ale z odstupu se postup radního a rady v této věci jeví jako nepodařená groteska. Počínaje přístupem ke stávkujícím, kteří čekali 15 hodin, než se dostane situace v záchranné službě na pořad jednání zastupitelstva, konče odvoláním ředitele na jednání rady, na kterém byla řediteli původně navržena odměna. **Známka: 4**

_ČSSD_

**Petr Dolínek** (náměstek pro dopravu a evropské fondy) - snaží se dotahovat věci do konce a vycházet dalším zastupitelům vstříc, předkládá hodně tisků narychlo, takže bohužel často není možné důsledně projít schvalované projekty z evropských peněz, obáváme se, že některé z nich jsou problematické. Pochybnosti máme o projektu rekonstrukce Libenského mostu, naopak podporujeme rychlodráhu na letiště i stavbu metra D a postup města v těchto věcech je seriozní, ceníme si podpory pro open data, pro alternativní způsoby dopravy. **Známka  2-**

**Hana Nováková** (radní pro sport) - vystupuje jako loutka Karla Březiny, odvolává se na něho místo zodpovězení dotazů, z jejího přednesu má celé zastupitelstvo legraci. Jediná priorita, kterou měla bylo získat větší balík peněz k rozdělování. To se jí bohužel podařilo. **Známka: 5**

**Irena Ropková** (radní pro školství) - jedná věcně, dobře vystupuje, nezaznamenali jsme žádný problém, ale ani žádné jasné plány. **Známka: 2**

_Trojkoalice_

**Matěj Stropnický** (náměstek pro územní rozvoj) - ruší pořizování problematických změn územního plánu, snaží se ve věci stavebních předpisů, navenek je poněkud sebestředný, nezvládl administrativu s právními posudky ohledně stavebních předpisů. Otevřeně komunikuje se zastupiteli. **Známka: 2**

**Jan Wolf** (radní pro kulturu) - neshodujeme se s ním věcně, prosazuje církevní granty, obnovu Mariánského sloupu, postavil se proti tradiční akci konopného průvodu Million Marihuana March. Na druhou stranu oceňujeme, že chodí na výbor, odpovídá na dotazy na zastupitelstvu a vystupuje věcně.  - **Známka: 3-**

**Jana Plamínková** (radní pro infrastrukturu) - dobře mluví a vysvětluje na zastupitelstvu, dochází na výbor pro životní prostředí, řádně informuje o tiscích, které předkládá na radu. Na druhou stranu prosadila odůvodnění zakázky na svoz pražského odpadu za 13 miliard korun, které považujeme za nedomyšlené. Věříme, že tuto zakázku ještě přehodnotí, zjevně je jednáním o parametrech zakázky otevřená. Nepovažujeme za šťastný souběh funkcí radní a starostky městské části. **Známka: 3**

![vysvědčení pražské rady](/assets/img/posts/vysvedceni.jpg "vysvědčení pražské rady")


