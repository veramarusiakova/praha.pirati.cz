---
title:	Výbor pro kulturu přísně omezí pouliční umění, Piráti nesouhlasí
layout:	post
category:	blog
author:	Mikuláš Ferjenčík
image:	busking.jpg
tags:	magistrát busking
date:	2015-10-07
---

Výbor pro kulturu, památkovou péči, výstavnictví, cestovní ruch a zahraniční vztahy zastupitelstva dnes vzal na vědomí **[návrh vyhlášky](/assets/pdf/busking_schvaleny_vyborem.pdf)** regulující pouliční umění (takzvaný busking) v Praze, který výrazně omezuje možnosti uměleckých produkcí ve městě. V novém návrhu vyhlášky je požadavek na zákaz umělecké produkce v dalších deseti ulicích v centru Prahy, omezení času, kdy je možné uměleckou produkci v Praze realizovat na polovinu a zákaz celé řady hudebních nástrojů. Pirátům se podařilo prosadit alespoň to, aby se zákaz řady hudebních nástrojů (nástroje s externími zesilovači, pikoly, hoboje, bubny, dudy, dechy bez dusítek) týkal jen pražské památkové rezervace. 

Mikuláš Ferjenčík, zastupitel Pirátů, který se účastnil všech jednání výborů pražského zastupitelstva k problematice buskingu k návrhu říká: "Mám za to, že návrh je příliš přísný. Praha se mohla vydat třemi různými cestami regulace - rozšířením počtu zakázaných míst, omezením některých nástrojů, nebo omezením doby produkce. Kombinace těchto tří nástrojů regulace do jediné vyhlášky je pro řadu pouličních umělců prakticky likvidační, slabinou návrhu navíc je, že reguluje busking i v oblastech, kde s ním není vůbec žádný problém."


