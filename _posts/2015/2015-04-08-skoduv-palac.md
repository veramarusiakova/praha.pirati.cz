---
title:	Otázky Pirátů v kauze Škodův palác
layout:	post
category:	blog
author:	Mikuláš Ferjenčík
image:	kaceri.jpg
tags:	kauzy skoduv-palac
date:	2015-04-08
---

Média i příznivci se nás ptají, jak budeme hlasovat na mimořádném zastupitelstvu 14. dubna svolaném na základě žádosti ODS a TOP 09 kvůli postupu primátorky Adriany Krnáčové v řešení kauzy Škodova paláce. Zda budeme hlasovat pro nebo proti odvolání primátorky v tuto chvíli nevíme, nicméně rozhodně nezahálíme. Vyžádali jsme si celou řadu dokumentů, které s kauzou souvisí a osobně jsme navštívili odbory magistrátu, kterých se kauza Škodova paláce týká. 

Pro kompetentní a věcné rozhodnutí ovšem potřebujeme odpovědi na otázky, které se v kauze vynořily. Ty jsme rozeslali příslušným osobám. 

**Otázky pro Adrianu Krnáčovou:**

* Je pravda, že jste se nesešla s advokátem, který Prahu ve sporu zastupoval? Pokud ano, proč?
* Je nabídka na slevu na nájemném na stole? Co přimělo pronajímatele nabídnout slevu?
* V jaké situaci jsou soudní spory? Jak hodnotíte vyhlídky Prahy v těchto sporech?
* Je možné stávající smlouvu vypovědět?
* Co bylo míněno větou, že jste se v zásadě dohodli? 

**Otázky na TOP 09:**

* Jaké nabídky na slevu jste obdrželi v době působení TOP 09 v radě?
* Proč jste s e-mailem vyšli na světlo až v březnu, když byl poslaný v prosinci?
* Jaký trestný čin podle vás Adriana Krnáčová spáchala?
* Jaký scénář navrhujete v případě, že zastupitelstvo Adrianu Krnáčovou odvolá?

**Otázky na ODS:**

* Proč kontrolní výbor nebyl do mimořádného zastupitelstva svolán? Proč bylo zasedání zrušeno? 
* Proč Aleksandra Udženija v DVTV hovořila o komisi, která vybírala z několika nabídek, když byla podána nabídka jediná? 
* Považujete nájemní smlouvu na nájem Škodova paláce, kterou uzavřeli zástupci ODS, za výhodnou?

**Otázky na ČSSD:**

* Jak vnímali zastupitelé Ludvík a Slezák, že rada zastupitelstva, ve kterém zasedali, schvaluje pronájem paláce na 20 let za 4,5 miliardy a nepředkládá ho zastupitelstvu ke schválení? 
* Podpořila tehdy koaliční ČSSD v radě uzavření tohoto obchodu? 
* Jak hodnotíte tuto zakázku s odstupem času? 


