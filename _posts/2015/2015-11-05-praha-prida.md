---
title:	Praha přidá městským částem půl miliardy
layout:	post
category:	blog
author:	Mikuláš Ferjenčík
image:	zast-3.jpg
tags:	městské-části
date:	2015-11-05
---

Zastupitelstvo hl. m. Prahy projednalo v samostatném bodě zařazeném na návrh Pirátů finanční vztahy k městským částem. Dosud Praha (ze svého cca padesátimiliardového rozpočtu) dávala městským částem cca 3,5 miliardy ročně, podle usnesení schváleného krátce před půlnocí dostanou městské části v rozpočtu na příští rok o 517 milionů navíc.

Mikuláš Ferjenčík, zastupitel Pirátů, který zařazení bodu navrhl, ke schválení usnesení Zastupitelstvem říká: "Předně jsem chtěl vyjít vstříc oprávněné kritice části zastupitelů, že takto závažné téma má být projednáno jako samostatný bod, který je řádně zařazen na pořad jednání. Odmítli jsme, aby bylo půlmiliardové usnesení projednáno jako přílepek k rozdělování peněz z loterií." 

"Věcně nám šlo o to, aby se snížil zjevný nepoměr mezi výdaji města a výdaji městských částí. Městské části dnes dostávají jen cca 10 % z rozpočtu Prahy, což nestačí na  dobré fungování. Proto žádají vedení Prahy o další dotace, čímž se na něm stávají nemístně závislými, anebo prodávají či zanedbávají svůj majetek. Potřebné úspory lze najít např. v městské informatice, dopravním stavebnictvím a existující rezervě pro městské části. Věříme, že přidané peníze využijí městské části na provoz škol a školek, opravy chodníků a další praktické věci, které lidé přímo uvidí," uzavírá Mikuláš Ferjenčík.

Zastupitelstvo svým rozhodnutím vyhovělo požadavkům starostů z desítek městských částí, a to zejména těch menších. Rada hlavního města Prahy musí do prosincového jednání Zastupitelstva předložit návrh rozpočtu, který bude dodržovat schválenou výši prostředků pro městské části. 

Návrh byl jednou z desítek variant řešení finančních vztahů a na Zastupitelstvu ho za skupinu starostů městských částí uvedla starostka Prahy 3 Hujová (původně jako přílepek k návrhu na rozdělení zisků z loterií). Návrh podpořili kromě Pirátů i všichni zastupitelé Trojkoalice, TOP09, ODS a KSČM, proti návrhu hlasovali zastupitelé ANO a ČSSD. Usnesení bylo přijato 36 hlasy. 
