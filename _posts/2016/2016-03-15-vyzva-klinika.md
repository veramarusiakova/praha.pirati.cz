---
title:	Připojujeme se k výzvě „Nechte kliniku dýchat“
category:	blog
date:	2016-03-15
tags:	klinika praha-3 Praha
image:	klinika.jpg
layout:	post
author:	Jakub Michálek, Ondřej Profant, Mikuláš Ferjenčík, Adam Zábranský
---

**Aktualizováno**: Soud dne 5. 9. 2017 rozhodl pravomocně, že aktivisté mají kliniku vyklidit. Vzhledem k tomu, že žijeme v právním státě, měli by aktivisté respektovat rozhodnutí soudu a neriskovat exekuci za asistence policie. Není správné, aby v objektu dále setrvávali zjevně nelegálně, zacházeli s ním jako se svým majetkem a bránili státu, který ho vlastní, v jeho využití pro veřejné účely.  

**Vyjádření k možnému převodu kliniky do vlastnictví hlavního města Prahy z března 2016**:

Zastupitelský klub Pirátů projednal situaci autonomního sociálního centra klinika a dospěl k následujícím závěrům:

Obecně nepodporujeme „obsazování“ cizích nemovitostí ani anarchii. Vlastnictví ale není samoúčelné. Smyslem státního vlastnictví je využívat majetek ku prospěchu občanů, což se v případě Kliniky ze strany státu neděje. Proto nesouhlasíme s hrozící represí proti komunitě, která opuštěné a chátrající Klinice vdechla nový život a využívá ji pro kulturní a společenské aktivity. Vyzýváme politiky k věcnému řešení.

**Fakta o Klinice:**

1. Objekt v Jeseniově 60 chátrá už 6 let
2. Rychlé řešení celé záležitosti je pouze iluzí, jak ukázal případ squatu Milada, která chátrá i 7 let po vyhnání jejích obyvatel. Obáváme se, že Klinice hrozí stejný osud.
3. Ostraha prázdného objektu by podle informací ze zastupitelstva Prahy 3 stála cca 200 000 Kč měsíčně, zatímco přítomnost aktivistů v objektu stát ani město nestojí nic.
4. Klinika bývala dům hrůzy, díky dobrovolnictví nových obyvatel přestal chátrat a nabízí zajímavý program, který je v současnosti v Praze jedinečný.

**Postoj Pirátů:**

1. Podporujeme převod objektu na Hlavní město Prahu podle návrhu petičního výboru. Kliniku by neměl řešit stát. Jedná se ale o objekt celopražského významu, navíc městská část Praha 3 se ke Klinice chová značně macešsky.
2. Objekt je zbytečné vyklízet, než bude vyřešena jeho budoucnost. Vyklizení by bylo zbytečně nákladné, stejně jako ostraha objektu. Stávající sociální centrum svým působením prospívá Praze a není důvod ho za peníze státu likvidovat.
3. Důvody výpovědi jsou zástupné, celá kauza kolaudace je bizarní a je zcela zřejmé, že kdyby byla vůle ze strany úřadů administrativní zapeklitosti překonat, tak se to podaří.

Nechte kliniku dýchat!

Za zastupitelský klub Pirátů v Praze: Jakub Michálek, Ondřej Profant, Mikuláš Ferjenčík, Adam Zábranský
