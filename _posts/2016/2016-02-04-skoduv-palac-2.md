---
title:	Praha by měla vymáhat škodu za pronájem Škodova paláce
layout:	post
category:	blog
author:	Mikuláš Ferjenčík, Jan Loužek
image:	szpl.jpg
tags:	magistrát skoduv-palac
date:	2016-02-04
---

Piráti [vyzývají Radu hlavního města Prahy a primátorku hlavního města Prahy](https://github.com/pirati-cz/KlubPraha/blob/master/spisy/2016/010-vyzva-k-promlceni/01-zadost/main_signed.pdf), aby vymáhaly škodu po osobách, které jsou odpovědné za předražený nájem Škodova paláce. Brzy totiž uplyne promlčecí lhůta v dané kauze. Nevýhodný nájem kancelářské budovy za cenu čtyř miliard korun na 20 let schválila Rada tehdejšího primátora Pavla Béma. Praha se ale ještě může bránit - má k dispozici právní posudek, který doporučuje hlavnímu městu, aby škodu vymáhalo.

Není to poprvé, kdy Piráti upozorňují na riziko promlčení v případě této kauzy. Jakub Michálek se v této věci dotazoval Rady hlavního města Prahy již dne 30. 10. 2015. Obdržel sice odpověď, ve které Magistrát přiznal, že si nechal u advokátní kanceláře Císař, Češka a Smutný zpracovat právní posudek, nic dalšího se ale nestalo. Michálek proto žádá o projednání uvedené záležitosti na nejbližším možném jednání Rady hlavního města Prahy. 

„Navrhuji, aby současná Rada hlavního města Prahy věc řádně prošetřila, určila konkrétní odpovědnost za učiněná rozhodnutí a uplatnila nároky vůči konkrétním osobám“ uvedl k záležitosti Michálek. Za možné viníky smlouvy o předraženém nájmu přitom označil několik vlivných osob ₋ jedním z nich je exprimátor Pavla Béma, který vládl v roce 2006 v čele velké koalice ODS a ČSSD a je považován za známého podnikatele Pawlowského, který zakázku za více než 4 miliardy Kč získal. Jako druhý přichází v úvahu Bémův známý, advokát Miroslav Jansta, který administroval výběrové řízení na Škodův palác a podle Magistrátu také zodpovídal za cenu zakázky, která byla asi dvakrát předražená. Janstova kancelář byla známá napojením na politiky, z těch současných pražských u Jansty pracovala odvolaná radní ČSSD Irena Ropková.

„Z důvodů opatrnosti jsem Radě doporučil se připojit k nároku na náhradu škody v trestním řízení bez zbytečného odkladu již tento měsíc,“ uzavírá Michálek. 

Škodův palác využívá Magistrát hlavního města Prahy již téměř 10 let a pracuje v něm většina jeho úředníků. Podle Pavla Béma se mělo jednat o projekt, který ušetří pražanům čas i peníze. Až později vyplynulo, že výběrové řízení bylo šité na míru jednomu zájemci a že je nájem předražený. Praha uzavřela nevypověditelnou smlouvu na dobu 20 let. V roce 2026, až smlouva vyprší, tak hlavní město utratí celkem 4 miliardy korun, a žádnou vlastní budovu mít nebude. Budovu koupil od spol. ČEZ v roce 2004 Sebastian Pawlowski za 850 mil. Kč, nyní je vlastněna neprůhledným holdingem zahraničních firem.


