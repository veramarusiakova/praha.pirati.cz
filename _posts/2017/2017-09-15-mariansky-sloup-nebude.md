---
layout: post
category: CLANKY
title: "Zastupitelstvo schválilo návrh Pirátů a dalších zastupitelů: Mariánský sloup na Staroměstském náměstí nebude!"
date: 2017-09-15T13:31:00+02:00
author: Jan Loužek, Adam Zábranský, Ondřej Profant
image: sloup2.jpg
tags: zhmp
---

1,5 miliardy korun pro klientelistickou skupinu okolo ČSSD, další zakázky pro kamerový systém, lidé v městských firmách napojení na proslulé „karlovarské losovačky“. A v neposlední řadě i hojně debatovaný návrat Mariánského sloupu na Staroměstské náměstí. O tom se diskutovalo na zářijovém zasedání pražského zastupitelstva. 

### Sloup nebude. 

Na program zasedání zastupitelstva byly zařazeny dvě petice; jedna pro návrat Mariánského sloupu na Staroměstské náměstí a druhá proti němu. Piráti byli proti návratu sloupu. Předseda klubu Pirátů Michálek uvedl, že Mariánský sloup je symbol, který rozděluje společnost, a jako hodnotná kulturní památka by měl být umístěn na důstojném místě. Nikoliv však na Staroměstském náměstí. Michálek proto navrhl jeho převoz do Mariánských lázní, případně umístění sloupu na Mariánském náměstí před budovou pražského magistrátu. Za obnovu památky horoval lidovecký radní Jan Wolf, zůstal však mezi zastupiteli téměř osamocen. 

Třiceti sedmi hlasy byl nakonec schválen návrh Jakuba Michálka a několika dalších zastupitelů napříč politickým spektrem, kterým se obnova sloupu zakazuje a Praze nařizuje vypovědět všechny smlouvy se spolky, které pracovaly na jeho obnově. Pro návrat sloupu hlasovalo jen šest zastupitelů. 

### Klientelistická síť pražské ČSSD

Piráti prosazovali, aby se na program zasedání zastupitelstva dostal bod ohledně podnikatelských vazeb pražských členů ČSSD Zdeňka Zadiny a Petra Ženíška. Oba pánové totiž z městských firem a příspěvkových organizací za posledních 10 let získali zakázky za více než 1,5 miliardy Kč. Tyto informace zjistil pirátský zastupitel Adam Zábranský ve spolupráci s novináři z Aktuálně.cz. 

Jak navíc zjistil Adam Zábranský, Zdeněk Zadina i Ženíšek jsou bývalí spolupracovníci Ivo Rittiga (v letech 2009-2012 ve firmě Lipis Praha). Navrhovali jsme, aby Zastupitelstvo uložilo Radě vypracovat audit zakázek Zadiny a Ženíška od městských firem a příspěvkových organizací. Zastupitelé mají právo vědět, jestli zakázky nezískaly kvůli stranické příslušnosti. Konkrétními problematickýmmi firmami jsou Premio Invest a Lasesmed. Koalice ANO, ČSSD a Trojkoalice Strany zelených, STAN a KDU-ČSL jej však nezařadila na program zasedání. 

### Další zakázky na kamerový systém

Zastupitelstvo schválilo dvě zakázky týkající se kamerového systému za celkem 270 milionů Kč. Na něm královsky vydělává firma KH servis, která od roku 2002 od města získala různými kontrakty zhruba už 1,5 miliardy korun. Zakázka byla odůvodněná jen vágně, jejím schválením byl navíc opět posílen dominantní dodavatel. 

Že se o zajištění skutečné bezpečnosti nejedná, dokládal i návrh, který byl zastupitelstvu předložen – mluvilo se v něm především o zvýšení *pocitu* bezpečnosti, nikoliv zvýšení bezpečnosti jako takové. Kamera sama totiž lupiče na rozdíl od policisty nezastaví. Piráti nechtějí, aby byli všichni šmírováni na každém rohu, nemyslíme si, že více kamer povede k vyšší bezpečnosti. Odmítáme za falešný pocit bezpečí zaplatit vlastní svobodou. 

### Ďáblické sídliště se nebude zastavovat

Piráti se zastali občanů ďáblického sídliště, kteří se vzbouřili proti plánované developerské výstavbě. Developer plánoval zastavit proluky a na již tak hustě obydleném sídlišti postavit budovy výrazně převyšující stávající zástavbu. Zastupitelstvo s pomocí Pirátů tuto výstavbu odmítlo.

### Utajovaný posudek na Správu pražských hřbitovů

V lednu 2017 Rada odvolala oblíbeného ředitele pražské příspěvkové organizace Správa pražských hřbitovů Martina Červeného. Oháněla se auditem vypracovaným společností Ernst & Young. Mnoha lidem včetně Pirátů se tento audit zdál podezřelý. Následně kontrolní výbor pražského Zastupitelstva požádal Magistrát, aby prověřil, že audit byl vypracován řádně. Magistrát prý dospěl k závěru, že audit byl vypracován amatérsky a účelově, ale existenci dokumentu s tímto závěrem následně utajil. O jeho existenci se zastupitelé dověděli jen díky zákulisním informacím, což Piráti považují za skandální. Pražský zastupitel Adam Zábranský na zastupitelstvu interpeloval ředitelku Magistrátu: Chceme vědět, jak se to mohlo stát, kdo dal pokyn k utajení dokumentu a také chceme, aby byl dokument poskytnut zastupitelům.

### Podivné angažmá člena představenstva Operátora ICT. 

Byli jsme upozorněni na to, že Vladimír Zadina, člen představenstva městské společnosti Operátor ICT, dříve působil ve společnostech spolu s „králem losovaček“ Davidem Libigerem. Toto angažmá vyvolává pochybnosti o angažmá Vladimíra Zadiny, proto jsme ho požádali o vysvětlení.

### Místo dat omalovánky. Smart Cities podle pražské koalice.

Koalice rovněž předložila i návrh strategie ke Smart Cities. K našemu údivu se zde však nenacházely žádné popisy současné situace a možná řešení, která by šlo uplatnit. Jakub Michálek k návrhu poznamenal, že v návrhu vidí akorát barevné kosočtverce a upozornění, že budou nové technologie drahé. Pokud návrhu nerozumí ani Piráti, porozumí mu i občané? Na stůl dostali zastupitelé prezentaci s různými geometrickými tvary a spoustou módních slov, jako např. "sítě páté generace".  

> „V takzvané koncepci, tedy vaší barevné prezentaci, mluvíte o mobilních sítích 5. generace. Přitom běžný Pražan touží byť jen po sítích 3. generace alespoň ve stanicích metra. Navíc Praha takové sítě sama budovat nebude ani nebude ovlivňovat legislativu okolo nich. Tedy je jen téměř náhodně související pojem, ale nejdůležitější věci zcela míjíte,“ poznamenal pirátský zastupitel Ondřej Profant.

Piráti již dlouhodobě upozorňují na to, že myšlenka Smart Cities je v Praze rozvíjena naprosto nekoncepčně. Jedná se většinou o nákup drahých technologických hraček, které vypadají dobře v médiích, nemají však žádné praktické využití. Za příklad by mohly sloužit chytré odpadní koše, které mají lisovat odpad a snížit tak počet výjezdů nezbytný k jejich vyvážení. Chytré koše se ale nacházejí vedle klasických, takže Pražské služby vyjíždějí stejně často a úspora je tak realizována pouze na papíře. A na reklamním sloganu na uvedených koších.

> „Zcela je též ignorováno téma e-governmentu. Přitom Pražané by jistě ocenili, kdyby mohli vyřídit byrokratické úkony online, namísto front na úřadech. Ale namísto toho dostávají chytré lavičky, které jsou tak chytré, že na nich v létě nejde sedět. Opravdu takto vidíte priority Prahy?“ ukončoval svůj projev Ondřej Profant.

