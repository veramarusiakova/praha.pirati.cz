---
date:         2017-08-17
category:     blog
tags:         uzemni-plan
layout:       post
title:        "Praha by měla zveřejnit, kolik miliard přihraje developerům na změnách územního plánu"
image:        namesti.jpg
author:       Jakub Michálek
---

Pirátům se v minulosti podařilo dotlačit Prahu ke zveřejnění územního plánu. Nyní bychom ji chtěli dotlačit také k tomu, aby zveřejnila seznam všech velkých nových zastavovaných ploch, např. zástavbě plácku před hotelem Intercontinental (náměstí Curieových) podle nového metropolitního plánu.

Medializovaný případ náměstí Curiových, které by podle Metropolitního plánu mělo být zastavěné, zarazil i Piráty. Současný majitel pozemku, miliardáři okolo J&T, by díky této administrativní změně vydělali nejméně 150 milionů, aniž by museli hnout prstem, zato městu by se zvýšily náklady. Jsem rád, že se ukázalo, že zveřejnění pracovní verze Metropolitního plánu, ke kterému jsme Prahu dotlačili, byl dobrý krok. Lidé mají právo vědět, které další pozemky se zastaví, jaké zisky z toho budou mít developeři a jak se budou podílet na nákladech výstavby na straně města. Radní Plamínková na tiskové konferenci 17. srpna prohlásila, že takových pozemků je určitě více, ale že město nemá jejich seznam. Tento přístup koalice považuji za nezodpovědný, je to hazard v řádu miliard korun.

Proto jsem podal na IPR jako zastupitel žádost o informace, aby Praha zveřejnila seznam parcel, jejichž majitelé díky změně na zastavitelnou plochu vydělají miliardy. Konkrétně jde v žádosti o informace o pozemky větší než 1000 m2, u kterých by v případě přijetí Metropolitního plánu v současné verzi došlo k jejich zhodnocení. Například tím, že se na nich nově bude moci stavět nebo že se budou moci stavět větší stavby než nyní. Chci vědět, jestli Institut plánování a rozvoje připravuje územní plán, který obohatí hlavně miliardáře, a nebo bylo náměstí Curiových jen výjimečný exces. Pokud by se prokázala první verze, může jít o největší majetkový transfer v dějinách Prahy.

Piráti považují další výstavbu a rozvoj města za nezbytné a prosazují pro ni 3 principy: 

* Nově zastavitelné plochy by měly vznikat zejména tam, kde to je pro město vhodné (např. brownfieldy, zástavba proluk, dorovnání zástavby), 
* Změny by měly být předmětem otevřené diskuse založené na dostupných informacích, město by mělo občany proaktivně informovat. 
* Developeři, kteří mají zisk z nových stavebních parcel, by se měli také podílet na souvisejících investicích města. Nová zástavba totiž vyvolá milionové náklady např. na adekvátní rozšíření silniční sítě, kapacity čističky odpadních vod, školek, MHD apod. Není fér aby developeři inkasovali zisk a daňový poplatníci nesli náklady.

Dne 17. srpna měla tiskovou konferenci radní hl. m. Prahy Jana Plamínková, kde plánovanou zástavbu kritizovala. Zvláštní je, že zodpovědnost za přípravu územního plánu má její kolegyně Petra Kolínská, která byla rovněž zvolena za Trojkoalici zelených, lidovců a starostů. 
