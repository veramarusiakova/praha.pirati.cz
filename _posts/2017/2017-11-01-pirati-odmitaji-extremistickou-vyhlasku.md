---
date:         2017-11-01
category:     blog
tags:         praha-1
layout:       post
title:        "Pražští Piráti odmítají extrémistickou protialkoholní vyhlášku"
image:        vystraha.jpg
author:       Adam Zábranský
---

Pražští zastupitelé za Piráty s nesouhlasí se zákazem alkoholu v centru Prahy. Opravdu nechceme, aby při známé horlivosti městské policie začal hon na lidi s plechovkou nebo lahví od piva.

„Nápad na plošný zákaz alkoholu na veřejnosti v celém centru Prahy je nesmysl, který nikdy neměl opustit zdi Magistrátu. Primátorka Krnáčová zjevně nechápe, že centrum města tu není pouze pro bohaté turisty, kteří utrácejí v místních restauracích a barech, ale i pro občany, kteří si jdou občas po práci sednout do parku nebo na Náplavku s přáteli. Zákaz vůbec nevyřeší hluk ve večerních hodinách, protože ten vytvářejí lidé, kteří se opili v hospodě, ne na ulici,“ říká pražský zastupitel za Piráty Jakub Michálek a pokračuje: „Zákaz otevřených plechovek piva a zavedení další prohibice po celé Praze, to už je opravdu vrchol. Pražané jsou svobodní lidé a nechci, aby nás někdo pokutoval za to, když si dáme lahváč na Náplavce nebo v parku. V zastupitelstvu tento návrh Piráti rozhodně nepodpoří, naopak navrhnou rozumnou redukci míst, aby si Pražani opět mohli udělat třeba piknik na Petříně. Hluk ve večerních hodinách by měl Magistrát logicky řešit tak, že zdokumentuje problémové hospody a pokud hospodští hosty neumravní, navrhne Magistrát omezení jejich otvíracích hodin.“

Nápad na zákaz alkoholu v centru města Magistrát se zastupiteli zatím ani nekonzultoval. Konečné slovo bude mít celopražské zastupitelstvo, protože městská část Praha 1 ani Magistrát vůbec nemají kompetenci vyhlášky vydávat. „Doufám, že v zastupitelstvu převládne rozum a novela neprojde,“ doplňuje Adam Zábranský, nový předseda klubu Pirátů v Zastupitelstvu hl. m. Prahy.
